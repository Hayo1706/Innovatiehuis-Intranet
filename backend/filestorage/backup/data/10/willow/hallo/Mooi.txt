Dag Jan, we hebben de mail van Niels gelezen en nog even contact met hem gehad en samenvattend hebben we een sterk gevoel van "had dit eerder gezegd".

Niels zegt nu dat zijn collega's in november hun vertrouwen al hadden opgezegd, wat wellicht verklaart waarom Niels nogal naar ons uithaalde bij de tussenpresentatie. Hij claimde vervolgens ook dat hij telkens bij ons aan de bel had getrokken, wat gewoon niet waar is en dat heb ik hem ook verteld. Niels gaf dit vervolgens ook toe (wat hem siert) en is duidelijk ook niet blij met hoe hij dit zelf heeft aangepakt, wat misschien verklaart waarom hij voor ons ook aardig bleef.

Reden dat ik dit bericht stuur is om je het volgende idee mee te geven: misschien is het geen toeval is dat juist de twee politiegroepen, met dezelfde opdracht en dezelfde opdrachtgever, nu in de problemen zitten. Niels is een prima gast, heel aardig, maar hij is niet transparant geweest. Hij heeft duidelijke voorkeuren, maar in plaats van dat hij deze voorkeuren als ultimatum bij ons neerlegde toen het er echt op aankwam, is hij aardig gebleven en hadden wij het idee dat zolang we een product afleverden er nog niets verloren was. Typisch voorbeeld hiervan is dat we hem vroegen hoe we vertrouwen konden terugwinnen en hij wilde dat we als teams gingen "overleggen" en met een "plan" kwamen. Dit deden we: we beloofden na overleg meer onderling samen te werken, in de vakantie door te werken, meer demo's te houden, en wanneer de DSH weer open was daar ook aanwezig te zijn. Maar toen we zeiden dat de teams intact bleven... interesseerde het hem niet meer en stuurde hij jou (niet ons!) een mail om aan te geven dat het Innovatiehuis er klaar mee was. Die fusie was dus een verborgen ultimatum.

Dus waarom waren de collega's zo ontevreden? Niels zegt nu dat zijn collega's betrokken wilden worden in het ontwerpen van een passend product. Dit hadden we graag geweten voordat we hierop werden afgerekend. Wat we vooral van Niels hebben gehoord is dat zijn collega's enkel om de frontend gaven, en dat dat wat hem betreft de laagste prioriteit moest hebben. Daarom bewaarden beide teams enige UX-feedback sessies tot de laatste sprint, waar men nu geen zin meer in heeft vanwege... niets wat met ons product te maken heeft. Op basis van niet-uitgesproken verwachtingen.

Opdrachtgevers zijn nooit perfect en het is onze verantwoordelijkheid hiervoor deels te compenseren. We snappen dat we niet voor alles met ons vingertje naar Niels kunnen wijzen, maar waar we bang voor zijn is dat het tegenovergestelde gebeurt en juist wij overal de schuld van krijgen. Nee ik snap ook niet dat niemand een werkende camera heeft in mijn team. Ik heb een hoop geklaagd en daarmee misschien te veel het signaal afgegeven dat alles fout gaat, en alles onze schuld is. Dat is niet zo.

Dat onze opdracht "brood-en-boter" zou zijn, is ook nog een punt. Johan Gils van het Innovatiehuis stelde dit ook aan het begin van het project, hij vroeg of het project eigenlijk wel uitdagend genoeg was, waar ik al uit opmaakte dat ze niet snel onder de indruk zouden zijn. Dat er geen bijzonder unieke, innovatieve technische uitdaging in het project zit is niet onze schuld, het is juist onze pech. Het maakt van deze opdracht een ondankbaar project waar we niet snel hoog op zouden scoren. Maar het is wel een omvangrijk project. Dat we er dan ook nog commentaar op krijgen dat we niet met 35.000 infecties per dag op school gaan zitten terwijl ons bovendien is verteld dat de DSH op slot zat... nou ja, hopelijk begrijp je waarom ik de behoefte voel het voor ons op te nemen.

Bottom line: Beide groepen leveren aan het einde van de rit waarschijnlijk nog steeds een functioneel, compleet product. Niels wilde dat het proces anders verliep, maar heeft hier verder geen werk van gemaakt. Want tja, hij rekende erop dat het toch wel goedkwam, zo zei hij na vrijwel elke demo die we ooit hebben gedaan. De laatste twee demo's zei hij "goede demo" en "ik heb er vertrouwen in dat jullie weten wat jullie doen". Vrijwel alles wat hij ons verder heeft verteld was antwoord op een vraag vanuit ons, en zelfs in die antwoorden had hij moeite te zeggen waar het op stond: dat zijn collega's bepaalde wensen hadden, dat hij een ultimatum wilde stellen, dat er eigenlijk al is besloten het product niet meer in gebruik te nemen. Hopelijk concludeert hij straks dat hij in ieder geval onze producten heeft onderschat en kan hij zijn collega's verrassen met een platform waar ze al niet meer op rekenden.